













Peter Gotthardt
Elfų likimas I
Šarvuotieji kariai
 
   

SAGA
   













Elfų likimas I. Šarvuotieji kariai

      Original title:Elverfolkets skæbne 1: De jernklædte kæmper
      Copyright © 2013, 2019 Peter Gotthardt and SAGA Egmont, Copenhagen
All rights reserved
ISBN: 
      9788726253672
   
 
   
1. E-book edition, 2019
Format: EPUB 2.0
 
   
All rights reserved. No part of this publication may be reproduced, stored in a retrieval system, or transmitted, in any form or by any means without the prior written permission of the publisher, nor, be otherwise circulated in any form of binding or cover other than in which it is published and without a similar condition being imposed on the subsequent purchaser.
 
   












Elfų likimas I
Šarvuotieji kariai
 
   
Tai pasakojimas apie vieną iš sunkiausių laikotarpių per visą elfų karalystės istoriją. Jis prasidėjo tada, kai lydimas kariuomenės į Elfų šalį įžengė nuožmus priešas. Jis ketino pavergti visus elfus. Elfus apėmė didi širdgėla ir pyktis. Priešas nusiaubė gražiąją elfų šalį ir kėsinosi į jų laisvę. Net nedvejodami jie ėmė gintis. Suprato, kad kaunasi už visų elfų likimą.
Pilies kieme augantis ąžuolas buvo aplipęs šlamančiais žaliais lapais. Po medžiu sėdėjo būrelis elfų. Tarp jų – ir karalienė Veronika. Ji gyveno pilyje kartu su riteriais, prisiekusiais ginti Elfų šalį nuo bet kokių pavojų.  Šiandien karalienė sušaukė savo draugus atšvęsti atėjusio pavasario. Stalas buvo nukrautas šviežia duona, imbiero meduoliais, džiovintais vaisiais ir šviežiais kiaušiniais.
– Tai pats gražiausias metų laikas, – tarė karalienė. – Kai aplinkui viskas sužaliuoja, mano širdis prisipildo džiaugsmo. O šįmet aš turiu ir kitą priežastį džiaugtis. Taip nerimavau, kad mano vaikai išvyko visam laikui. Bet jie sugrįžo pas mane.
Ji nusišypsojo ir dirstelėjo į dukrą Skaistažiedę ir sūnų Gervainį. Jie neseniai grįžo į Elfų šalį iš pavojingos kelionės po nepažįstamą karalystę.
– Ir jūs abu taip išaugote, – kreipėsi į juos Gvazdikėlė. Ji buvo jų auklė, kai jie dar buvo maži. Dabar Skaistažiedė buvo bemaž tokio pat ūgio kaip mama. O jaunesnis brolis Gervainis taip pat buvo ūgtelėjęs.
– Girdėjau, dabar labai gerai kauniesi kalaviju, – tarė seras Lazdynas, kuris buvo Gvazdikėlės vyras. Tik praėjusiais metais jis Skaistažiedę mokė kautis.
– Skaistažiedė tikra čempionė! – tarė Gervainis. Skaistažiedė nuraudo.
– Gervainis teisus, – tarė seras Slyvainis, jaunas riteris. Jis juos lydėjo ilgoje kelionėje.
– Man buvo pavesta juos abu saugoti. Bet dažnai mus visus saugojo būtent Skaistažiedė.
Visi nusijuokė. Gervainis su pasididžiavimo žiūrėjo į sesę.
– Vadinasi, vieną dieną tapsiu ritere, tiesa? – paklausė Skaistažiedė.
Lazdynas linktelėjo. Tačiau karalienė atrodė skeptiška.
– Būti riteriu – ne vaikų žaidimas, – pasakė ji.
– Suprantu, – atsakė Skaistažiedė. – Bet aš nesu vaikas.
– Ne, tikriausiai nebesi, – atsakė mama tyliai atsidusdama.
Tuo metu nuo pravirų pilies vartų pasigirdo kanopų dundesys. Į kiemą įjojo prakaitu permirkęs jaunas elfas.
– Panašu, kad atnešė svarbią žinią, – tarė Lazdynas.
Elfas nušoko nuo žirgo ir pribėgo prie karalienės.
– Elfus užklupo didžiulė nelaimė, – gaudydamas orą pasakė jis. – Į mūsų žemes įžengė priešas. Ūkininkai bėga, dega namai. Tai tikra neganda!
– Ką turi omenyje? – paklausė karalienė pastebimai sukrėsta.
Lazdynas ištiesė elfui taurę vyno ir pasakė:
– Nusiramink ir papasakok mums viską, ką žinai.
– Mano vardas – Mėlynuogis, – pasakė elfas. – Esu sienos toli šiaurėje, pačiame Elfų šalies pakraštyje, sargas. Su draugais sergime Dulkėtąją lygumą. Ši užduotis nėra sunki, nes lyguma yra nederlinga dykynė, besidriekianti daugybę mylių į šiaurę. Ten niekas neauga. Joje nerasi nė mažiausios gyvybės. Na, bent jau taip manėme. Nes prieš pora savaičių per lygumą nusirito milžiniškas dulkių debesis. Tai buvo besiartinanti kariuomenė. Ji Elfų šalį užklupo tarsi koks uraganas. Turėjome nedelsiant atsitraukti. Nieko nebegalėjome padaryti, kad juos sustabdytume.
– Ką žinai apie priešą? – paklausė Lazdynas.
– Tai viskas, ką žinau, – atsakė Mėlynuogis. – Iškart išjojau ieškoti pagalbos. Kol aš jojau, mano draugai ėmėsi burti narsių elfų kariauną. Jie pabandys priešo kariuomenę pristabdyti, kol atvyks riteriai. Jojau dieną naktį, kad kuo greičiau pasiekčiau pilį ir jus visus įspėčiau. Dabar viskas jūsų rankose, karaliene Veronika.
– Į mūsų žemę įsiveržė priešai. Juos būtina kuo greičiau sustabdyti, – tarė karalienė. – Lazdynai ir Slyvaini, sušaukite visus riterius į pilį. Išsiųskite pasiuntinius pas visus, kas turi žirgų ir ginklų. Iškeliaujame rytoj. Josiu kartu su jumis.
– Aš taip pat, – pareiškė Skaistažiedė.
– Jokiu būdu! – nukirto mama.
– Aš privalau, – tarė Skaistažiedė. – Negaliu slėptis namuose, kai kiti elfai kovoja dėl savo gyvybės.
– Bet… – pradėjo karalienė.
Gvazdikėlė švelniai prilietė karalienės ranką ir tarė:
– Skaistažiedė teisi. Vieną dieną ji bus elfų karalienė. Kilus pavojui, ji turės būti šalia jų.
Karalienė sunkiai atsiduso ir linktelėjo.
– Ačiū, – sušnibždėjo Skaistažiedė Gvazdikėlei į ausį, abiem įėjus į pilį.
– Nedėkok man, – liūdnai tarė Gvazdikėlė. – Jei tau kas nors atsitiks, gailėsiuosi to visą likusį gyvenimą.
Kitą dieną visa elfų kariuomenė sparčiai jojo į šiaurę. Pirmieji jojo riteriai. Už jų sekė daugiau kaip tūkstantis elfų, apsiginklavusių ietimis ir kirviais. Nuo ginklų ir nublizgintų skydų atsispindėjo saulė. Žirgai prunkštė ir kinkavo galvomis. Jie džiaugėsi pagaliau sulaukę progos pramankštinti kojas po arklidėse praleistos ilgos žiemos.
Elfai jojo tylėdami ir ryžtingai nusiteikę. Žinojo, kad jų laukia atkaklus mūšis. Skaistažiedė jojo priekiniame dalinyje su Lazdynu ir Slyvainiu. Jie abu ketino kiek įstengdami saugoti ją nuo pavojų. Karalienė jojo kariuomenės viduryje. Nors buvo beginklė, vien jos buvimas kartu suteikė elfams drąsos. Seras Tvirtarankis bėgo jai iš paskos. Jis buvo trolis, bet karalienė Veronika priėmė jį į savo pilį ir įšventino į riterius. Jis niekada to nepamiršo. Ir buvo pasiryžęs ją ginti aštriu kirviu ar net atiduoti už ją savo gyvybę. Beje, jo kirvis buvo toks sunkus, kad nė vienas elfas neįstengė jo pakelti.
Elfai jojo visą dieną. Sustojo pailsėti trumpą pavasario naktį ir vėl išjojo, kai tik šiek tiek prašvito. Vidurdienį raiteliai sustojo pagirdyti žirgų. Priešais driekėsi laukai ir pievos. Rytų pusėje stūksojo akimis neaprėpiamas miškas, o už jo dunksojo kalnai. Skaistažiedė, Lazdynas ir Slyvainis nujojo pirmyn apsidairyti.
– Kažkas artinasi, – pasakė Skaistažiedė rodydama į laukus.
– Kariai? – paklausė Lazdynas. Tačiau prie jų prijojo nedidelis būrelis ūkininkų.
– Priešai! – gaudydamas orą pasakė pirmasis raitelis. – Ten tūkstančiai karių. Jie kaip kokia audra užklupo mūsų kaimą. Turėjome kuo greičiau bėgti.
– Kaip jie taip greitai čia atsirado? – paklausė Slyvainis.
– Jie be jokio gailesčio spaudžia savo žirgus pentinais, – paaiškino ūkininkas. – Vargšus gyvulius iki kraujų plaka botagu. Tas vaizdas siaubingas.
– Aš juos matau! – sušuko Skaistažiedė.
Laukuose ant juodų žirgų artinosi karių gretos. Kariai buvo apsišarvavę nuo galvos iki kojų pirštų. Jų skydai buvo raudoni tarsi ugnis ir geltoni tarsi siera. Pačiame priekyje kovos vežime važiavo jų karalius. Vežimą tempė keturi milžiniški, šnypščiantys, žali driežai blyksinčiais žvynais. Karalius dėvėjo sidabrinius šarvus ir visą veidą dengiantį šalmą. Vežime plevėsavo vėliava su jo emblema – liepsnų raudonumo fone esanti pilko akmens širdis.
Už karaliaus žygiavo asmens sargybiniai. Tai buvo būrys dvikojų monstrų. Jie panėšėjo į šernus su iltimis, ragais ir didžiuliais spygliais. Monstrai buvo apsiginklavę ilgomis, geležinėmis grandinėmis su prie jų pritvirtintais aštriais peiliais.
– Jų tiek daug, – ištarė Skaistažiedė sukrėsta.
– Įdomu, kodėl jie joja čia? – garsiai svarstė Slyvainis.
– Neatrodo, kad būtų taikiai nusiteikę, – pasakė Lazdynas.
Kartu su ūkininkais jie nuskubėjo pas karalienę ir jos riterius. Elfai sunerimę žiūrėjo į besiartinančią milžinišką kariuomenę. Bet staiga, karaliui parodžius ženklą, kariai sustojo.
– Įdomu, kodėl jie sustojo, – svarstė karalienė kreipdamasi į Lazdyną.
– Jie laukia, kol pasiduosite, – ištarė balsas.
Priešais juos iš niekur išdygo moteris. Ji buvo aukšta, liekna ir guvi. Jos suknelė žėrėjo tarsi sidabriniai žvynai. Ant kaklo ir riešų kabojo auksinės grandinės.
Arčiausiai jos stovėję riteriai išsitraukė kalavijus. Pamačiusi tai, moteris tik šyptelėjo.
– Ką čia veiki? – paklausė karalienė.
– Esu Saldžialiežuvė, – tarė moteris. – Mane siuntė karalius Tuščiagarbis. Tai jo kariuomenę matote ten. Jie triuškina priešus kaip plieninis kumštis, todėl ir vadinami jie Plieniniais kumščiais. Karalius Tuščiagarbis yra šio pasaulio valdovas. Niekas negali atsilaikyti prieš jo galią. Jei esate išmintingi – pasiduosite jam. Tuomet galėsite jam tarnauti ir dalytis su juo galia bei turtais. Tai jis man padovanojo šias sunkias grandines, kurias segu.
Karalienė Veronika dirstelėjo į ją lediniu žvilgsniu ir tarė:
– Tai elfų šalis. Tavo karaliui nėra čia ką veikti. Jis žiaurus žudikas ir jo čia niekas nelaukia.
– Vadinasi, atsisakote nusilenkti karaliui Tuščiagarbiui! – sušuko Saldžialiežuvė. – Norite kautis? Kvailiai! Jis jus sutraiškys kaip lokys sutraiško obuolį tarp savo galingų nasrų.
– Tavo grasinimai mūsų negąsdina, – atkirto karalienė. – Ir mes netikėsime tavo pažadais. Eik šalin!
Saldžialiežuvė piktai į ją pažiūrėjo ir sušnypštė:
– Kvailiai! Jūsų laukia mirtis!
Ir tą pačią akimirką išnyko jiems iš akių.
– Vadinasi, stosime į kovą? – paklausė Skaistažiedė.
– Neturime kito pasirinkimo, – atsakė Lazdynas. – Juos būtina sustabdyti, kol nepasiekė pilies.
– Ir kol nenuniokojo mūsų gražiosios šalies, – pridėjo karalienė.
– Aš prie jūsų prisijungsiu, jei jums manęs reikės, – tarė vienas iš ūkininkų. Tai buvo jaunas elfas saulėje įdegusia oda ir nubalusiais plaukais. – Nors neturiu jokio ginklo.
– Kuo tu vardu? – smalsaudama paklausė Skaistažiedė. Jai patiko jo žvalus balso tonas ir spindinčios rudos akys.
– Šilkmedis, – atsakė jis.
– Gerai, Šilkmedi, – tarė Lazdynas ištiesdamas jam ietį. – Mums visada pravers tokie drąsūs vyrukai kaip tu. O ypač šiandien.
Elfų kariuomenė užpuolė karalių Tuščiagarbį ir jo Plieninius kumščius. Lazdynas vadovavo atakai. Karalienė šiame susidūrime nedalyvavo. Ji liko kariuomenės gale su Tvirtarankiu. Visai netrukus užvirė nuožmi kova. Iš visų pusių sklido šūksniai ir klyksmai. Skambėjo į skydus daužomi kalavijai. Elfai turėjo atsitraukti. Priešiška kariuomenė buvo per daug stipri.
– Turime atsitraukti! – pasigirdo Lazdyno balsas dideliame triukšme.
– Atsitraukti?! – šūktelėjo Slyvainis. – Elfai niekada neatsitraukia.
– Tik mirusieji niekada neatsitraukia, – atsakė Lazdynas. – Turime pabėgti, kol dar nevėlu.
Jis atsistojo balne ir sušuko:
– Elfai! Į mišką! Dabar!
Šį nurodymą davė pačiu laiku. Elfai pasuko link miško. Besitraukiant keletas Plieninių kumščių apsupo Tvirtarankį ir karalienę. Vienas buvo betiesiąs ranką ją pagriebti, tačiau net nespėjo karalienės priliesti. Tvirtarankis nukirto jį vienu galingu kirvio mostu. Tada pasisuko į likusius Plieninius kumščius. Supykęs trolis puolė juos lyg įsiutęs bulius. Jo kirvis švysčiojo ore tarsi mėtomas viesulo ir kariai nuo jo krito ant žemės arba spruko. Tvirtarankis pagriebė karalienės arklio vadeles ir pasileido bėgti. Kartu su elfų kariuomene jie saugiai pasiekė mišką. Sustojo tarp medžių. Jų niekas nebesivijo. Karalius Tuščiagarbis nužygiavo toliau su savo kariuomene. Dabar elfai turėjo imtis darbo: palaidoti žuvusiuosius ir sutvarstyti sužeistuosius. Atslinkus nakčiai, miško pakraštyje išsirikiavo sargyba. Tačiau niekas nebedrumstė nakties tylos.
Kitą dieną iš pilies atvyko būrelis elfų. Tarp jų buvo ir Gvazdikėlė su Gervainiu. Jiems pavyko pasprukti nuo priešiškos kariuomenės. Atvykę elfai jiems pranešė, kad karalius Tuščiagarbis kartu su savo monstrais pilyje įsikūrė stovyklavietę. Plieniniai kumščiai išjojo susekti visų elfų. Ši žinia sukrėtė elfus, o ypač Skaistažiedę. Ji buvo tikra, kad jiems pavyks sutriuškinti priešo kariuomenę.
– Ką gi mes dabar darysime? – paklausė dvejodama.
– Galime kautis, – pasakė Šilkmedis. Jam buvo sutvarstyta kalavijo kliudyta ranka. – Juk vis dar esame gyvi.
„Jis teisus, – pagalvojo Skaistažiedė. – Negaliu pulti į neviltį.“
– Bet jų tiek daug ir jie tokie stiprūs, – atsiduso Gervainis, jos jaunesnysis brolis. Jis vis dar galvojo apie Plieninius kumščius, kaip jų nesibaigiančios gretos įsiveržė į pilį.
Lazdynas uždėjo ranką ant Gervainio peties ir tarė:
– Situacija tikrai atrodo beviltiška. Bet elfai yra įveikę daug sunkesnių dalykų nei šis. Tada mūsų šalį buvo užvaldžiusios piktosios dvasios. Tarsi tamsūs šešėliai jos užklojo žemę ir neleido prasiskverbti šviesai. Viskas nuvyto, elfai kentėjo. Nes mes, elfai, tarsi žali augalai – saulės šviesa mums gyvybiškai svarbi. Visi manė, kad elfai pasmerkti žūti. Visi, išskyrus jaunąjį elfą, vardu Žiedenis. Jis subūrė elfus ir suteikė jiems drąsos. Jis buvo mūsų pirmasis karalius. Kartu jie nusprendė susigrąžinti šviesą. Mūšis buvo nuožmus. Žiedenis visada buvo pirmosiose gretose. Vieną naktį jį sugavo šešėliai. Jie jį nužudė ir paslėpė po žeme. Tai buvo pati tamsiausia naktis elfų istorijoje. Tačiau Žiedenio širdis buvo kaip sėkla, pulsavusi gyvybe iš vidaus. Ji prasikalė iš po žemių ir sužydėjo. Žiedenis ir vėl buvo kartu su savo elfais. Šešėliai sustingo iš baimės tai pamatę, o elfams sugrįžo viltis ir drąsa. Netrukus priešas buvo nugalėtas ir žemė vėl sužydėjo. Nuo to laiko elfai ėmė garbinti Žiedenio vardą. Tikime, kad jis ir vėl bus su mumis, jei tamsa kėsintųsi mus ir vėl pasiglemžti. Nes taip buvo, kai elfų žemes buvo užvaldžiusios piktosios dvasios, – užbaigė Lazdynas.
– Jei jie atlaikė pavojų ir nepasidavė tamsai, vadinasi, galime ir mes.
– Ar manai, kad mes laimėsime? – paklausė Gervainis.
– To niekas nežino, – atsakė Lazdynas. – Nežinau ir aš. Bet žinau, kad niekada nepasiduosime.
– Niekada? – paklausė Gervainis.
– Ne, niekada, – pasakė jo mama jį apkabindama. 
Elfų laukė sunkus metas. Dideli Plieninių kumščių būriai klajojo po miškus ir bandė juos surasti. Daug kartų elfams teko ieškotis naujos slaptavietės. Kasdien Lazdynas išsiųsdavo pasidairyti žvalgus, kurie keliaudavo poromis ir grįžę įspėdavo, jei prie elfų artindavosi priešas.
– Slepiamės lyg išsigandę zuikiai, – vieną dieną pasiskundė Skaistažiedė Lazdynui. – Kodėl nebandome priešo išvyti?
– Mūsų nėra tiek daug, kad galėtume su jais susikauti atvirame mūšio lauke, – paaiškino Lazdynas. – Teks palaukti.
– Palaukti ko? – neatlyžo Skaistažiedė.
– O kad aš žinočiau… – atsiduso Lazdynas. – Dabar turime daryti viską, kad nesusidurtume su Plieniniais kumščiais. Kol esame miške, jie, mus radę, gali užpulti iš visų pusių. Šiandien į žvalgybą vyksi tu. Pasiimk Šilkmedį kartu. Jis geras vyrukas ir padarys viską, kad tave apsaugotų.
Šilkmedžiui atvykus, Skaistažiedė pajautė tarsi pilve būtų suplasnoję drugeliai. Vos pažvelgus į jį, jos širdį užplūsdavo šiluma. Tačiau ją taip pat ėmė jaudulys. Ji nežinojo, ar jam taip pat patinka, o paklausti neišdrįso. „Šiandien turėsiu kaip reikiant pasistengti, – pamanė ji. – Kad jis pamatytų, kokia šauni esu. Gaila, kad mano plaukai taip išsidarkę.“
– Aš eisiu pirma, – tarė Skaistažiedė jiems išeinant iš elfų stovyklavietės. – Aš gerai kaunuosi kalaviju.
– Žinoma, – sutiko Šilkmedis. Persimetęs per petį jis nešėsi savo ietį.
Jie ėjo siauru miško takeliu. Diena buvo karšta ir drėgna, dangų dengė debesys, o aplinkui zvimbė musės. Žemė vis dar buvo pažliugusi po naktį praūžusio lietaus. Ėjo susikaupę ir budrūs. Bet kurią akimirką galėjo susidurti su priešu. Jie klausėsi kiekvieno medžių šnarėjimo.
Staiga iš krūmų kažkas šoktelėjo tiesiai į Skaistažiedę. Ši suklykė ir žengtelėjusi atgal paslydo ant purvo, ir nugriuvo tiesiai į balą. Tuo pačiu metu nubėgęs takeliu į dangų pakilo didelis paukštis. Tai štai kas išgąsdino Skaistažiedę. Už savęs ji išgirdo garsų juoką. Tai buvo Šilkmedis.
Skaistažiedė atsistojo. Jos drabužiai buvo permirkę, o ji pati buvo baisiai sutrikusi ir pikta.
– Ko stovi išsiviepęs kaip kvailys, – sušnypštė ji.
– Hm, buvo labai juokinga, – atsakė Šilkmedis. – Drąsuolė riterė parblokšta ant žemės fazano.
– Ach, tu…tu… – springo Skaistažiedė. Ir nubėgo tarp medžių.
– Ne, Skaistažiede! – sušuko Šilkmedis. – Palauk, aš…
Skaistažiedė jo nebegirdėjo. Ji tenorėjo kuo toliau nuo jo pabėgti. „Jis mano, kad esu niekam tikusi, – pagalvojo ji. – Tikras bukagalvis. O tas kvailas paukštis būtinai turėjo plaikstytis taip visur!“  Ji pajuto, kaip akyse kaupiasi ašaros. Nebematė, kur bėga. Rąstai ir krūmai šmėžavo lyg pro miglą.
– Tai elfė! – staiga kažkas suriko. – Griebkite ją!
Prieš Skaistažiedę išdygo Plieninis kumštis. Dar keli artinosi iš šono. Ji išsitraukė kalaviją. Nustojo ašaroti, nes dabar svarbiausia buvo apsiginti! Net nedvejodama Skaistažiedė puolė pirmąjį karį. Staigiais mostais ir dūriais privertė jį šiek tiek atsitraukti. Šis nesitikėjo, kad jauna mergina galėtų taip gerai kautis kalaviju. Bet tada priartėjo kiti kariai. Ji atsigręžė į juos. Šie puolė iš visų pusių lyg grobį apsupę medžiokliniai šunys. Skaistažiedė sukosi aplinkui, šokinėdama dūrė tai į kairę, tai į dešinę. Staiga ji nusitaikiusi puolė ir pataikė vienam iš karių. 
Bet tuo metu ją iš už nugaros sugriebė keturios tvirtos rankos. Iš rankų išplėšė kalaviją ir nušveitė į žemę. Ją paėmė į nelaisvę Plieniniai kumščiai. Skaistažiedė muistėsi, sukiojosi ir spardėsi bandydama ištrūkti. Tačiau bergždžiai. Du kariai tvirtai suėmė ją už rankų. „Kodėl taip kvailai pabėgau,“ – pagalvojo ji.
– Pažiūrėk į mane, – sukomandavo vienas iš Plieninių kumščių. – Mano vardas yra Šiurkštis. Noriu sužinoti, kur slepiasi elfai. Jei parodysi mums, kur jie yra, paliksime tave gyvą. Ką pasakysi?
Skaistažiedė nuleido akis į žemę ir tylėjo. „Negi dabar teks mirti, – pamanė ji. –Nebepamatysiu nei mamos, nei Gervainio, nei kitų elfų. Nei Šilkmedžio…“
Vienas iš karių kilstelėjo kalaviją.
– Nori, kad perrėžčiau jai gerklę? – paklausė jis.
– Ne, – atsakė Šiurkštis. – Ji meistriškai kaunasi. Gali pasitarnauti karaliui Tuščiagarbiui.
– Niekada! – išrėkė Skaistažiedė.
– Jie visi tą sako, – ramiai tarstelėjo Šiurkštis. – Bet galiausiai pasiduoda, kai…
Bet staiga jis suriko iš skausmo ir pargriuvo. Jam iš nugaros styrojo ietis. Ją sviedė Šilkmedis ir dabar jis liko beginklis. Du Plieniniai kumščiai puolė jį vytis. Vienas pasiliko saugoti Skaistažiedę. O kitas vis dar laikė suėmęs už rankų.
„Turiu pasinaudoti šia galimybe“, – pagalvojo Skaistažiedė. Ji visu kūnu metėsi į šoną ir kartu nusitempė ją laikiusį karį. Virsdamas jis ją paleido ir ištiesė rankas, bandydamas apsisaugoti. Jie abu parvirto ant žemės. Skaistažiedė griebė savo kalaviją ir staigiai atsistojusi nubėgo iš paskos Šilkmedį nusivijusių Plieninių kumščių. Jie nebuvo toli nubėgę. Užsimojusi kirto vienam kariui iš už nugaros ir šis nukrito. Šilkmedis sustojo. Ant žemės susirado tvirtą šaką ir ėmė ja lyg kuoka mosuoti. Paskutinysis karys suprato, kad liko vienas prieš du priešininkus. Staigiai metęsis į šalį, kad išvengtų Skaistažiedės puolimo, nubėgo pas kitus karius.
– Ačiū, – gaudydama orą ištarė Skaistažiedė.
– Ką dabar darysime? – paklausė Šilkmedis.
– Bėgsime, – pasakė ji. – Jų vis dar per daug.
Jie nubėgo pasislėpti tarp medžių. Už nugarų girdėjosi garsūs šūkčiojimai – plieniniai kumščiai sekė iš paskos. Skaistažiedė ir Šilkmedis ieškojo kuo tankesnės miško vietos. Jie greitai bėgo per nukritusius rąstus ir aplink didžiulius riedulius. Galiausiai Šilkmedis sustojo.
– Aš… negaliu toliau bėgti, – gaudydamas orą pasakė jis.
– Viskas gerai, mes nuo jų atsiplėšėme, – tarė Skaistažiedė atgavusi kvapą. – Bet kur mes esame?
Dabar jie buvo beveik prie pat kalnų. Už medžių į dangų kilo stati uola.
– Net neįsivaizduoju, – tarė Šilkmedis. – Pasiklydome.
Darėsi vis drėgniau ir drėgniau. Sparčiai niaukėsi dangus. Ir tada tvykstelėjo pirmasis žaibas. Kalnais nusirito galingas griaustinio dundesys. Prapliupo stiprus lietus. Iš dangaus krito lietaus lašai ir dideli ledo krušos gabalai.
– Pabandykime pasislėpti štai ten, – pasakė Šilkmedis rodydamas ranka. 
Pasviręs į didelę uolą stovėjo didžiulis plokščias akmuo. Abu keturiomis įropojo pro mažą plyšį. Vietos buvo tiek mažai, kad daugiau čia niekas nebūtų tilpęs. Šilkmedis ir Skaistažiedė sėdėjo po akmeniu ir žiūrėjo į krentančius lašus.
– Tu išgelbėjai man gyvybę, – tarė Skaistažiedė. – Nebūčiau jų viena įveikusi.
– Dėl Dievo meilės, kas tau atsitiko? – paklausė Šilkmedis. – Aš bandžiau tave surasti ir tada išgirdau balsus.
– Jie mane sugavo, nes bėgau, nežiūrėdama kur, – paaiškino Skaistažiedė. – Man nepatiko, kad juokeisi iš manęs dėl to paukščio, todėl supykau ir pabėgau. Pasielgiau labai kvailai.
– Tai aš visiškas kvailys, – tarė Šilkmedis. – Pasielgiau tikrai kvailai juokdamasis iš mielos merginos, kuri ne tik narsi, bet ir graži.
Skaistažiedės širdis suspurdėjo iš džiaugsmo.
– Ką tuo nori pasakyti? – paklausė ji šypsodamasi. – Kad esu graži? Ar kad nesu narsi?
– O kaip tau atrodo? – paklausė jis apsikabindamas.
„Pagaliau“, – laiminga pagalvojo Skaistažiedė. Ji nuleido galvą jam ant peties ir apsikabino per nugarą. Jie taip sėdėjo ilgą laiką. Audra nurimo ir griaustinį bei žaibą pakeitė švelnus, tylus lietus. „Norėčiau taip sėdėti amžinai, – pagalvojo Skaistažiedė. – Čia taip gražu ir ramu. Jokių kovų, jokios baimės.“ Ji sunkiai atsiduso.
– Kas atsitiko? – paklausė Šilkmedis.
– Viskas atrodo taip beviltiška, – pasakė Skaistažiedė. – Mūsų žemes užgrobė blogio jėga. Turime slėptis ir sprukti iš vienos vietos į kitą. Matėme, kaip žuvo mūsų draugai. O dabar ir mes jų tykome it kokie plėšrūnai, kad galėtume juos nužudyti. Nežinau, kas mūsų laukia.
– Turėsime kiek įmanydami stengtis, – pasakė Šilkmedis. – Ir neprarasti vilties.
– Hm, neprarasti vilties… – atsiduso Skaistažiedė. – Nusibodo tai girdėti. Kaip tu gali būti toks kantrus?
– Mano tėvas yra ūkininkas, – atsakė Šilkmedis. – Aš jam padedu laukuose. Išarę dirvą ir pasėję javus, nieko daugiau nebegalime padaryti. Turime laukti ir tikėtis, kad pasėlį saulė sušildys, o lietus palaistys. O tada turime laukti, kol ateis laikas nuimti derlių.
– Aš taip džiaugiuosi, kad tave sutikau, – sušnibždėjo Skaistažiedė.
– Ir aš džiaugiuosi, kad tave sutikau, – pasakė Šilkmedis tvirtai ją apsikabinęs.
Netrukus išsisklaidė paskutiniai debesys ir išlindo saulė.
– Reikia rasti kelią atgal į stovyklavietę, – tarė Šilkmedis jiems besiropščiant iš priedangos.
Skaistažiedė nieko neatsakė. Ji žiūrėjo į kalnus. Žemai sklandė erelis. Atrodė, kad jis išskrido tiesiai iš uolos.
– Ten turi būti tarpeklis, – tarė ji. – Ir galbūt…
– Ką? – paklausė Šilkmedis.
Bet Skaistažiedė jau ėjo link kalnų. Jis nuskubėjo jai iš paskos. Skaistažiedė buvo teisi. Erelis tikrai išskrido iš siauro kalnų tarpeklio. Iš abiejų pusių į dangų stiebėsi stačios uolos.
Tarpeklis juos nuvedė į slėnį, besidriekiantį gilyn į kalnus. Slėnio gale augo sodri ir vešli žolė, nuo kalnų tekėjo keletas šaltinėlių. Skaistažiedė apsidairė ir patenkinta linktelėjo.
– Taip ir maniau, – tarė ji. – Nuošalus slėnis.
– Niekada nežinojau apie šią vietą, – pasakė Šilkmedis.
– Aš taip pat, – pasakė Skaistažiedė. – Įdomu, ar išvis kas nors žino apie ją. Čia užtektinai vietos. O tame tarpeklyje nedidelis būrys drąsių riterių galės užkirsti kelią visai kariuomenei.
Šilkmedis įdėmiai į ją pasižiūrėjo ir paklausė:
– Nori pasakyti, kad čia galėtų būti elfų tvirtovė?
– Būtent, – atsakė Skaistažiedė.
Šilkmedis ir Skaistažiedė nuskubėjo atgal. Elfų stovyklavietė buvo kažkur į vakarus nuo kalnų. Jie sekė pagal saulę, kuri leidosi žemyn link medžių viršūnių. Po lietaus oras buvo gaivus ir vėsus. Ant medžių lapų kabojo dideli lašai, o žolė vis dar buvo šlapia. Pūstelėjus vėjo gūsiui, lašai krito tiesiai ant Skaistažiedės ir Šilkmedžio. Bet jie nekreipė dėmesio į nieką, išskyrus vienas kitą. Galiausiai vėjas visiškai nurimo. Netrukus ims temti. 
Staiga Skaistažiedė sustojo ir mostelėjo link medžių. Ji išgirdo kažką tyliai dejuojant. Atsargiai, iš paskos sekama Šilkmedžio, prisiartino. Ant žemės gulėjo du elfai. Aplink juos žolė buvo tamsi nuo kraujo. Jų rankos vis dar gniaužė ginklus. Šilkmedis atsiklaupė šalia.
– Jie negyvi, – pasakė jis. – Žuvo mūšyje, dėl to nekyla jokių abejonių.
Skaistažiedė pažino vieną iš elfų, jauną riterį, su kuriuo dažnai šnekėdavosi. Kažkas vėl sudejavo. Ji nusekė paskui garsą. Paūksmėje pamatė sunkiai sužeistą karį. Šalia jo gulėjo kruvinas kalavijas. Jo šalmas buvo nukritęs. Tai buvo vienas iš Plieninių kumščių. Skaistažiedę apėmė įniršis. Ji išsitraukė kalaviją ir nukreipė į jį.
– Tai kerštas už žuvusius draugus, – sušnypštė pakeldama kalaviją ir ketindama sustumti į jo kaklą. Bet staiga jį vėl nuleido. Ji negalėjo nužudyti bejėgio kario. Net jei jis ir vienas iš didžiausių priešų. Sužeisto kario akys buvo atmerktos. Jis rūsčiai žvelgė į Skaistažiedę.
– Pirmyn, – vos ištarė jis. – Nužudyk mane.
– Atsiprašau? – nustebusi paklausė ji.
– Atimk man gyvybę. Nutrauk grandines, – maldavo jis. – Galbūt tada… galbūt tada plieninė ranka paleis iš savo gniaužto mano širdį. Nebeprivalėsiu daugiau kautis…
Tik tiek teįstengė pasakyti. Jis sunkiai šnopavo ir išspjovė šiek tiek kraujo.
– Ką jis turėjo omenyje? – paklausė Skaistažiedė Šilkmedžio.
– Jis kliedi, – atsakė Šilkmedis. – Greitai mirs nuo sužeidimų. Eime, turime judėti.
– Nori pasakyti, mes jį čia tiesiog paliksime? – paklausė Skaistažiedė.
– Negalime jam niekuo padėti, – atsakė Šilkmedis. – Ir kodėl turėtume? Privalome skubėti atgal.
Jie ėjo toliau per mišką vakarų kryptimi. Tačiau greitai juos apgaubė nakties tamsa. Galiausiai jie nebematė, kur eiti. Keletą kartų vos neparvirto užkliuvę už šaknų ir akmenų.
– Turime sustoti, – tarė Šilkmedis. – Bet iškart eisime toliau, kai tik prašvis.
Jie atsisėdo vienas šalia kito ir nugaromis atsirėmė į didelį rąstą. Naktis buvo vėsi, o aplinkui ant žolės ir lapų spindėjo rasa. Tolumoje suūbavo pelėda ir vėl įsivyravo tyla. Skaistažiedė buvo pavargusi. Ji užsimerkė ir greitai užmigo. Ją supo tamsa. Staiga širdį sugriebė ir suspaudė plieninė ranka.
– Dabar esi mano vergė, – tarė balsas. Ir iškart išnyko visos jos emocijos. Skaistažiedės širdis pavirto į šaltą, kietą gniutulą. Tamsoje klupinėjo būrelis atgijusių lavonų, sukaustytų kartu grandinėmis. Skaistažiedė buvo viena iš jų. Ji bandė nutraukti grandines ir išsivaduoti, bet atrodė, kad jos buvo prilydytos prie rankų ir kojų. Aplink juos vyko nuožmus mūšis. Urzgiantys monstrai kandžiojo ir draskė vienas kitą nagais, maurojo iš skausmo ir įtūžio.
– Mūšis niekada nesibaigs, –tarė balsas.
Skaistažiedė aiktelėjusi pabudo.
– Kas atsitiko? – paklausė Šilkmedis.
– Tik… tik blogas sapnas, – sušnibždėjo Skaistažiedė. Širdis daužėsi iš baimės ir ji vos pajėgė kalbėti.
– Jau pabudai, – nuramindamas ir apsikabindamas tarė Šilkmedis.
– Džiaugiuosi, kad esi šalia, – atsiduso Skaistažiedė. Netrukus ji vėl nurimo. Baimė pamažu išnyko. O širdis ir vėl plakė ramiai. Jie taip sėdėjo laukdami aušros.
Kitą rytą Skaistažiedė ir Šilkmedis grįžo į elfų stovyklavietę ir papasakojo apie nuošaliai esantį slėnį. Karalienė ir Lazdynas nusprendė, kad elfai turi nedelsdami ten persikelti. Elfų kariuomenė išardė stovyklavietę ir patraukė link kalnų. Jie ėjo kiek įmanoma tyliau. Bet buvo daugiau kaip tūkstantis raitelių, tad šiek tiek triukšmo nebuvo įmanoma išvengti ir retkarčiais suklykę pakildavo pasibaidę paukščiai.
Skaistažiedė ir Šilkmedis jojo pirmi, tikrindami, ar kelias saugus.
– Miškuose tūno nedideli būreliai Plieninių kumščių, – tarė Lazdynas. – Bet įdomu, kur yra likusi jų kariuomenė.
– Galbūt jie liko pilyje, – svarstė Skaistažiedė. – Kartu su karaliumi.
– Galime tik tikėtis, – atsakė Lazdynas. – Nenorime su jais susidurti čia.
– Ar pameni, kaip pasakojau, kad vakar mane buvo sugavę keturi Plieniniai kumščiai? – po kiek laiko paklausė Skaistažiedė. – Vienas iš jų pasakė keistą dalyką.
– Kokį? – paklausė Lazdynas.
– Jis sakė, kad galiausiai jų belaisviai visi paklūsta karaliui Tuščiagarbiui, – atsakė Skaistažiedė. – Juk tai negali būti tiesa?
– Bijau net spėlioti, ar tai tiesa, – tarė Lazdynas.
– Ką darytum, jei jie tave paimtų į nelaisvę? – paklausė Skaistažiedė.
– Jiems nepavyks, – užtikrintai atsakė Lazdynas. – Kaučiausi iki mirties, nesileisčiau paimamas į nelaisvę.
Galų gale jie priėjo miško pakraštį. Dabar prieš juos atsivėrė aiškesnis vaizdas. Pro medžius pamatė kalnus ir atvirą, į tolį nusidriekusią lygumą. Lazdynas ir Skaistažiedė timptelėjo žirgų vadeles ir su siaubu akyse žiūrėjo į lygumą. Joje stovėjo išsirikiavusi priešo kariuomenė. Nuo šalmų ir šarvų atsispindėjo saulė. Pačiame pirmosios eilės centre, keturiais milžiniškais driežais įkinkytame kovos vežime, sėdėjo karalius Tuščiagarbis. Iš abiejų kovos vežimo pusių stovėjo siaubą keliantys asmens sargybiniai. Lazdynas atsiduso.
– Prasti reikalai, – pasakė jis. – Jų žvalgai tikriausiai pastebėjo mus miške. Atrodo, kad jų kariuomenė nori mums užkirsti kelią.
– Ką gi darysime? – paklausė Skaistažiedė.
– O kad aš žinočiau… – atsiduso Lazdynas.
Miško pakraštį prijojo karalienė ir pirmieji elfai.
– Mūsų žymiai mažiau, – baikščiai tarė karalienė pamačiusi priešo kariuomenę. Kaip tik tuo momentu prie jų prijojo elfas.
– Mus sekė didelis būrys Plieninių kumščių! – sušuko jis. – Jie artinasi mums iš už nugarų.
– Vadinasi, mes apsupti, – tarė karalienė. – Kautis būtų beviltiška. Turime išsiskirstyti ir bėgti mažomis grupelėmis. Taip dauguma galėsime išsigelbėti.
– Ar tikrai taip elgtis būtų protinga? – paklausė Lazdynas. – Jei elfų kariuomenė pasidalins, nebeįstengsime tęsti kovos.
– Suprantu, – atsiduso karalienė. – Tačiau negaliu prisiversti įsakyti elfams eiti tiesiai į mirtį.
– Bet… – pradėjo Lazdynas.
Karalienė jo nebeklausė. Atsistojo balne ir sušuko:
– Paklausykite manęs visi! Reikia bėgti. Privalote patys tyliai išsėlinti iš miško. Galbūt taip turėsime didesnę galimybę prasprūsti pro Plieninius kumščius nepastebėti ir…
– Ne! – sušuko Skaistažiedė. – Paklausykite manęs. Mes nebėgsime!
Karalienė Veronika nustebusi sužiuro į savo dukrą. Elfai ėmė šnibždėtis ir sutrikę žiūrėjo vienas į kitą. Kam jie turėjo paklusti: karalienei ar princesei?
– Turime laikytis išvien, – tęsė Skaistažiedė. – Jei išsiskirstysime, gražiosios Elfų šalies nebeliks.
– Skaistažiedė teisi, – tarė Lazdynas. – Jei dabar pasiduosime, niekada neišvaduosime savo gražiosios šalies.
Karalienė sunkiai atsiduso. 
– Tu tikriausiai teisi, – tarė ji. – Daryk, ką manai esant geriausia. Aš vykdysiu tavo nurodymus.
Jiems kalbantis, Šilkmedis stebėjo priešą. Panašu, kad į karo vežimą įkinkytus keturis driežus buvo sunku nulaikyti. Jie siaubingai šnypštė ir keletą kartų grybštelėjo milžiniškiems karaliaus sargybiniams. Monstrai, bandydami juos nuo savęs nubaidyti, šiepė iltis ir mosavo geležinėmis grandinėmis. Bet tai tik dar labiau siutino driežus. Karalius Tuščiagarbis turėjo nuraminti juos botagu.
– Vadinasi, kausimės, – pasakė Lazdynas. – Bet kaip?
– Turėtume juos užklupti netikėtai, – pasiūlė seras Slyvainis. – Iškart pulti jų karalių. Taip juos užklupsime nepasiruošusius.
– Manau, galime pralaužti jų gretas, – tarė Šilkmedis. – Esu pasiruošęs pabandyti. Tačiau turėsite mane saugoti iš nugaros.
– Gali mumis pasikliauti, – tarė Skaistažiedė.
Elfai ėmė ruoštis. Galiausiai išsirikiavo į puolamąją rikiuotę. Lazdynas ir Skaistažiedė buvo pirmoje eilėje kartu su Slyvainiu ir Šilkmedžiu. Būrelis riterių išsirikiavo aplink karalienę. Trolis Tvirtarankis buvo pasiruošęs bėgti greta jos.
Elfai spustelėjo žirgus pentinais ir šie pasileido šuoliais į priekį. Jie jojo greičiau ir greičiau. Beveik prisiartino prie karaliaus kovos vežimo. Iš abiejų pusių, bandydami juos apsupti, puolė Plieniniai kumščiai.
– Karo dievas mūsų pusėje! – sušuko karalius Tuščiagarbis. – Kvailiai patys atjoja pas mus.
Šilkmedžiui pavyko prijoti prie pat karaliaus kovos vežimo.
– Atitraukite Plieninių kumščių dėmesį nuo manęs! – sušuko jis Skaistažiedei ir kitiems elfams. Ir paskui užšoko tiesiai ant grąžulo, jungiančio driežų vadeles su pačiu vežimu. Keliais kalavijo mostais jam pavyko driežus iškinkyti.
Išvaduoti driežai riaumodami ir urgzdami puolė karaliaus sargybinius. Šie, klupinėdami atatupsti, audringai plakė grandinėmis, bandydami apsiginti nuo aštrių driežų nasrų. Monstrai, besigindami nuo driežų, susidūrė su už karaliaus kovos vežimo stovėjusiais Plieniniais kumščiais. Vos per kelias akimirkas užvirė tikras chaosas. Daugybė Plieninių kumščių buvo tiesiog sutrypti. Kitus parbloškė stiprūs besisukančių geležinių grandinių kirčiai.
– Paskui mane, elfai! – sušuko Skaistažiedė. Ji jojo pro priešo gretose atsiradusį plyšį. Ten stovėję Plieniniai kumščiai dairėsi, kur sprukti. Elfai nuskubėjo jai iš paskos. Jodami staiga metėsi į šalį, kad išvengtų vis dar tarpusavyje besikaunančių keturių driežų ir monstrų. Šilkmedis sugriebė savo žirgo vadeles, stryktelėjo į balną ir nujojo jiems iš paskos.
– Sustabdykite juos, – suriko karalius Tuščiagarbis.
Likę Plieniniai kumščiai bandė paklusti jo įsakymui. Vieni visaip stengėsi sugauti įsiutusius driežus. Kiti ruošėsi pulti elfus. Tačiau jau buvo per vėlu. Elfų kariuomenė prasiskverbė pro priešų gretas. Kelias į Erelio tarpeklį buvo laisvas.
Jiems jojant siauru kalnų tarpekliu, Gervainiui išsiplėtė akys.
– Tos uolos įspūdingai aukštos, – stebėjosi jis.
– Tikrai taip, – pritarė Skaistažiedė. Niekam nepavyks šios tvirtovės sienų nugriauti.
Lazdynas su keletu riterių pasiliko saugoti tarpeklio prieigą. Kiti elfai jojo tolyn, kol pasiekė slėnį. Jie su nuostaba dairydamiesi žiūrėjo į žalias pievas ir aukštus jas supančius kalnus.
– Ši vieta nuostabi, – pasakė Skaistažiedė Šilkmedžiui. – Be tavęs nebūtume jos pasiekę. Iš kur, dėl Dievo meilės, pas tave atsirado tiek drąsos prisiartinti prie tų siaubingų driežų?
Šilkmedis patraukė pečiais.
– Visiškas niekis, – pasakė jis. Tėvo ūkyje išmokau elgtis su ūmiais žirgais ir įsiutusiais buliais.
– Išsigandau, kad tau gali kas nors atsitikti, – prisipažino Skaistažiedė. – Ar tu nė trupučio nebijojai?
– Žinoma, kad bijojau. Bet neturėjau kada apie tai pagalvoti, – šypsodamasis paaiškino Šilkmedis.
Elfai ruošėsi įsikurti. Visi iki vieno buvo kuo nors užsiėmę. Visi, išskyrus karalienę Veroniką. Ji ilgą laiką sėdėjo tyli ir kažką mąstė. Galiausiai paprašė Gvazdikėlės sušaukti visus elfus.
– Turiu jums kai ką svarbaus pasakyti, – pradėjo savo kalbą Veronika. – Nebesu jūsų karalienė.
Minioje nuvilnijo nuostaba.
– Ką tuo nori pasakyti? – paklausė Gvazdikėlė.
– Negaliu jūsų vesti į karą, – atsakė Veronika. – Šiandien tai supratau. Skaistažiedė jums tarnaus geriau nei aš. Jei kas nors gali jus vesti į pergalę, tai – tik ji. Patys tuo įsitikinote šiandien. Paklausykite mano patarimo ir priimkite ją kaip savo valdovę. O aš dabar jus palieku.
– Mus palieki? – sukrėsta paklausė Skaistažiedė. – Kur tu vyksi?
– Prieš daugelį metų išvykau aukštai į kalnus, – paaiškino Veronika. – Pasiekiau mažą slėnį, kur radau ramybę sunkiu ir pavojingu metu. Tai buvo užburta vieta, į kurią joks blogis negalėjo patekti. Pabandysiu vėl surasti tą slėnį ir mums taip iki skausmo reikalingą ramybę.
– Eisiu su jumis ir jus saugosiu, – tarė Tvirtarankis pakeldamas savo kalaviją.
– Ne, Tvirtaranki, – tarė Veronika. – Eisiu viena. Lik čia ir saugok Skaistažiedę. Jos rankose visų elfų ateitis.
Veronika nusiėmė karūną ir ištiesė ją Skaistažiedei.
– Dabar ji tavo, – pasakė ji. – Taip pat ir atsakomybė.
Skaistažiedė apstulbusi žiūrėjo į mamą.
– Tu netrukus grįši, tiesa? – paklausė ji.
– Nežinau, – atsiduso Veronika. – Pirmiausia turėsiu atgauti ramybę, jei ją išvis galima atgauti.
Ji apsikabino dukterį ir tarė:
– Telydi tave sėkmė tavo kelyje. Tave ir visus su tavimi esančius elfus.
Ištarusi šiuos žodžius ji išėjo. Elfai stovėdami visiškoje tyloje ilgai žiūrėjo jai pavymui, kol ji išnyko toli kalnuose. Galiausiai Skaistažiedė atsiduso ir tarė:
– Karalienė? Nežinau, ar esu tam pasiruošusi.
– Neabejoju, kad esi, – pasakė seras Slyvainis. – Kai pasiklydome svetimoje žemėje, tu, nepabūgusi begalinių sunkumų, parvedei mus namo. Kai reikia, esi neįtikėtinai narsi.
Gvazdikėlė uždėjo savo ranką ant jos ir tarė:
– Negali dabar palikti elfų. Mums reikia padrąsinimo.
– Būsi puiki karalienė. Aš tai žinau, – tarė Gervainis. – Ar neužsidėsi tos karūnos pagaliau?
Skaistažiedė tebelaikė karūną rankose. Šilkmedis pasilenkė, paėmė karūną ir uždėjo jai ant galvos. Elfai apsupo Skaistažiedę iš visų pusių ir nekantriai į ją žiūrėjo. „Turiu jiems ką nors pasakyti, – susijaudinusi pamanė ji. – Bet ką galiu jiems pasakyti? Kaip norėčiau, kad čia su manimi būtų mama!“ Ji giliai įkvėpė ir tarė:
– Mano mama, karalienė Veronika, išėjo ieškoti ramybės. Tikiuosi jai pavyks ją rasti. Nors jos nėra, mūsų kova tęsiasi. Mes nepasiduosime. Stengsimės išvaryti priešą iš savo gražiosios šalies. Ir nenurimsime, kol Elfų šalis vėl nebus laisva arba kol visi nepražūsime.
Elfai tylėdami klausėsi jos žodžių. Niekas pritariamai nešūkčiojo. Visi suprato, kad situacija labai rimta. Jų širdyse buvo baimė ir liūdesys. Bet taip pat – drąsa ir ryžtas. 




